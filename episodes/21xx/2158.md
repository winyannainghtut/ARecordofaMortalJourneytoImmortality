# A Record of a Mortal’s Journey to Immortality - Chapter 2158

အဲ့ဒီနောက်မှာတော့ `ဘိုးဘေး အောက်ရှောင်` နဲ့ `မိုကျန့်လီ` တို့ လည်း နတ်ဆိုး စစ်တပ် နဲ့ တိုက်ခိုက်မယ့် တိုက်ပွဲ အတွက် လိုအပ်မယ့် အသေးစိတ် တွေ ကို စတင်ပြီးတော့မှ ဆွေးနွေးလိုက်ကြသည်။ အဲ့ဒီ အချိန် တစ်လျှောက်လုံး မှာလည်း သူတို့ က ဟန်လီ့ ရဲ့ အမြင် ကို မကြာခဏ ဆိုသလို ပဲ မေးမြန်းနေခဲ့ကြရာ၊ ကြည့်ရတာ သူတို့ အနေနဲ့ ဟန်လီ့ ကိုပါ ဒီ ဆွေးနွေးမှု ထဲမှာ ပါဝင်စေချင်နေကြတဲ့ ပုံပါပဲ။

ဟန်လီ ကတော့ ဒီလိုမျိုး မျိုးနွယ်စု ပေါင်းများစွာ ပါဝင်တဲ့ တိုက်ပွဲ တွေ မှာ နည်းဗျူဟာပိုင်း ဆိုင်ရာ အရ `မဟာ တက်လှမ်းခြင်း အဆင့်` ရှိတဲ့ ဖြစ်တည်မှု တွေ နဲ့ မယှဉ်နိုင်ဘူး ဆိုတာ ကို သိထားတာ မို့လို့၊ သူ အလိုအလျောက်တော့ ကြားဖြတ် မပြောဘဲ သူတို့ကို မေးမှသာ သူ့ရဲ့ အမြင် တွေ ကို ပြောပြနေခဲ့တာ ပေါ့။

`တောက်အစ္စ ရှဲ့` နဲ့ `ငွေလမင်း` တို့ လည်း ခန်းမဆောင် ထဲမှာ ရှိနေခဲ့ကြပေမယ့်၊ သူတို့ နှစ်ယောက် စလုံး ကတော့ ဘာ အမူအရာ မှ မရှိဘဲနဲ့ စိတ်ဝင်စားပုံလည်း မရကြပါဘူး။

`ကျူးကော်အာ` ကတော့ ဘေးနား မှာပဲ လိမ္မာသေချာစွာ နဲ့ ရပ်နေခဲ့တာ ပေါ့။

အဲ့ဒီလိုနဲ့ အချိန် တွေ ကတော့ တဖြည်းဖြည်း နဲ့ ကုန်ဆုံးလာခဲ့ရသလို၊ ဟန်လီ လည်း `မိုကျန့်လီ` ရဲ့ ဂူဆောင် ထဲမှာ လဝက်လောက် အထိ ကြာအောင် နေလိုက်ပြီးတဲ့ နောက်မှာမှ ဆွေးနွေးမှု တွေ က နိဂုံးချုပ်သွားခဲ့ရသည်။

`ဘိုးဘေး အောက်ရှောင်` ကတော့ `ငွေလမင်း` နဲ့အတူ အရင်ဆုံး ထွက်ခွာသွားခဲ့သလို `မိုကျန့်လီ` နဲ့ ဟန်လီ တို့ လည်း ခဏလောက် ထပ်ပြီး စကား ပြောလိုက်ကြပြီးမှ၊ `မိုကျန့်လီ` လည်း သူ့ရဲ့ တပည့် တစ်ယောက် ကို ခေါ်လိုက်ပြီး ဟန်လီ နေဖို့ အတွက် နေရာ တစ်ခု စီစဉ်ပေးခိုင်းလိုက်တော့တာ ပေါ့။

ထို တပည့် ကလည်း ရိုရိုသေသေ နဲ့ပဲ သူ ခိုင်းတဲ့ အတိုင်း လုပ်ပေးခဲ့သလို၊ `မိုကျန့်လီ` ရဲ့ ဂူဆောင် နဲ့ ၁၀ ကီလိုမီတာ တောင် မဝေးလှတဲ့ သစ်ပင်ကြီး ရဲ့ အကိုင်းအခက် တစ်ခု ပေါ်မှာ ရှိတဲ့ အဆောက်အဦး တစ်ခု ကို စီစဉ်ပေးလိုက်တာ ပင်။

ဒီ နေရာ က ဝိညာဉ် ချီ တွေ ကတော့ `မိုကျန့်လီ` ရဲ့ ဂူဆောင် ထဲမှာ ရှိတာ တွေ ထက်စာရင်တော့ အများကြီး နည်းပါးလှပေမယ့်၊ `မူယန် မြို့` ရဲ့ တခြားသော နေရာ တွေ ထက်တော့ အများကြီး ပိုပြီးတော့မှ ကောင်းမွန်လှတာ မို့လို့ ဟန်လီ လည်း ဒါကို သဘောကျသွားခဲ့သလို `တောက်အစ္စ ရှဲ့` ရော `ကျူးကော်အာ` တို့နဲ့ပါ ပြောင်းရွှေ့နေထိုင်လိုက်တော့တာ ပေါ့။

နောက်ထပ် လဝက်လောက် ကတော့ အတော်လေးကို အေးအေးဆေးဆေး ရှိနေခဲ့သလို၊ ဟန်လီ လည်း သူ့ရဲ့ အခန်း ထဲမှာတင် `ဘိုးဘေး အောက်ရှောင်` ပေးခဲ့တဲ့ ထို စိတ်အာရုံ လျှို့ဝဟန် နည်းစနစ် ကိုပဲ ဆက်ပြီးတော့ ကျင့်ကြံနေခဲ့တာ ပါ။

ဒါပေမယ့် `ကျူးကော်အာ` အတွက်ကတော့ ဝိညာဉ် လောက မှာ ရှိတဲ့ မြို့ကြီး တစ်မြို့ ဆီကို ပထမဆုံး အကြိမ် ရောက်ဖူးတာ ဆိုတော့... သူမ လည်း နေ့တိုင်း လိုလို ပဲ မြို့ထဲကို လျှောက်သွားနေခဲ့တာ ပေါ့။

သူမ က ဘယ်လိုမျိုး နည်းလမ်း နဲ့ `တောက်အစ္စ ရှဲ့` ကို နားချနိုင်ခဲ့လဲ ဆိုတာ တော့ မသိရပေမယ့်၊ သူ ပါ သူမ နဲ့အတူ မြို့ထဲကို လိုက်သွားလေ့ ရှိတာ မို့လို့ ဟန်လီ လည်း သူမ ရဲ့ ဘေးကင်းမှု အတွက်တော့ သိပ်ပြီးတော့ စိတ်မပူမိပါဘူး။

ဒါပေမယ့်လည်း `ကျူးကော်အာ` နေ့တိုင်း လိုလို ပြန်လာတဲ့ အခါ မှာ ပြောပြတဲ့ အကြောင်းအရာ တွေ ကို နားထောင်ကြည့်ရင်း ဟန်လီ လည်း `မူယန် မြို့` အတွင်းမှာ ရှိတဲ့ စစ်တပ် တွေ အားလုံး က အတော်လေးကို တင်းမာနေကြပြီ ဆိုတာ ကို သတိထားမိလိုက်သည်။

ကြည့်ရတာ မျိုးနွယ်စု အသီးသီး က အဆင့်မြင့် ဖြစ်တည်မှု တွေ က နတ်ဆိုး စစ်တပ် ကို ပြန်ပြီး တိုက်ခိုက်ဖို့ အတွက် ဆုံးဖြတ်ချက် ချလိုက်ကြပြီ ထင်ပါရဲ့။

အဲ့ဒီလို ဆိုရင်တော့ အခုလို အေးအေးဆေးဆေး ရှိနေတဲ့ နေ့ရက် တွေ က သိပ်ပြီးတော့ အကြာကြီး ရှိနေတော့မှာ မဟုတ်ပါဘူး။

သေချာတာ ပေါ့... နောက်ထပ် ရက် အနည်းငယ် အကြာမှာတင် `မိုကျန့်လီ` လည်း ဟန်လီ ဆီကို ရောက်လာခဲ့သည်။

သူ့ရဲ့ စိတ်အာရုံ နဲ့ `မိုကျန့်လီ` ရောက်လာတာ ကို သိလိုက်ရချိန် မှာတင် ဟန်လီ လည်း ချက်ချင်း ပဲ ခန်းမဆောင် ထဲကို ကြိုဆိုလိုက်တော့တာ ပေါ့။ သူတို့ နှစ်ယောက် လည်း အသီးသီး နေရာယူလိုက်ကြပြီး လိုအပ်တာ တွေ စကား ပြောလိုက်ပြီးတဲ့ နောက်မှာမှ `မိုကျန့်လီ` လည်း သူ လာရတဲ့ အကြောင်းရင်း ကို ထုတ်ပြောလိုက်တော့သည်။

"ငါတို့ အနေနဲ့ နတ်ဆိုး စစ်တပ် ကို တိုက်ခိုက်ဖို့ အတွက် အဓိက နည်းဗျူဟာ တွေ ကို ဆုံးဖြတ်ပြီးသွားပါပြီ။ ငါတို့ မဟာမိတ် စစ်တပ် ထဲမှာ အစွမ်းအထက်ဆုံး ဖြစ်တည်မှု တွေ ကတော့ ငါ ရယ်၊ အဆွေတော် `အောက်` ရယ်၊ ပြီးတော့ `ယက္ခ မျိုးနွယ်စု` က `ဆန်ဟိုင်` (Sang Hai) တို့ ပါပဲ၊ အဲ့ဒါ ကြောင့်လည်း ငါတို့ က နတ်ဆိုး စစ်တပ် ထဲမှာ ရှိတဲ့ နတ်ဆိုး အရှင်သခင် တွေ ကို ကိုင်တွယ်ဖြေရှင်းမှာ ပေါ့။ ဒါပေမယ့် သစ်သား မျိုးနွယ်စု ကတော့ အကြီးအကျယ် ရှုံးနိမ့်မှု တွေ နဲ့ ကြုံခဲ့ရတာ ဆိုတော့ သူတို့ ဆီမှာ `မဟာ တက်လှမ်းခြင်း အဆင့်` ရှိတဲ့ ဖြစ်တည်မှု တွေ တစ်ယောက်မှ မကျန်တော့ဘူး လေ၊ အဲ့ဒါ ကြောင့် ငါတို့ က သူတို့ကို အဲ့ဒီ ဘက်မှာ စစ်ကူ ပေးရမှာ ပါ။ မင်း ရဲ့ အစွမ်း တွေ နဲ့ ဆိုရင်တော့... မင်း လည်း အလွန်ကို အရေးကြီးလှတဲ့ တာဝန် တစ်ခု ကို ထမ်းဆောင်ရမှာ ပါပဲ အဆွေတော် ဟန်။"

"ဒီ တိုက်ပွဲ က ကျွန်တော်တို့ လူသား မျိုးနွယ်စု အတွက်လည်း အလွန်ကို အရေးကြီးတာ မို့လို့... ကျွန်တော် ကိုယ်တိုင်လည်း ကူညီပေးဖို့ အတွက် အသင့်ပါပဲ။ စီနီယာ အနေနဲ့ ကျွန်တော့်ကို ဘာပဲ ခိုင်းခိုင်းပါ၊ ကျွန်တော် အတတ်နိုင်ဆုံး ကြိုးစားဆောင်ရွက်ပေးပါ့မယ်၊" ဟု ဟန်လီ က ပြုံးရင်း ပြန်ဖြေလိုက်သည်။

"မင်း ရဲ့ အစွမ်း တွေ က ငါတို့ `မဟာ တက်လှမ်းခြင်း အဆင့်` ရှိတဲ့ သူ ၃ ယောက် ပြီးရင်တော့ မင်း က အစွမ်းအထက်ဆုံး ပဲ ဆိုတော့... ဒီ တိုက်ပွဲ မှာ မင်း က အလွန်ကို အရေးကြီးလှတဲ့ အခန်းကဏ္ဍ မှာ ရှိနေတာ ပါ။ ဒါနဲ့... အဆွေတော် ရှဲ့ ရော သူ့ရဲ့ အစွမ်း တွေ ပြန်ရပြီ လား?" ဟု `မိုကျန့်လီ` က မေးလိုက်သည်။

"မရသေးပါဘူး စီနီယာ; အဆွေတော် ရှဲ့ ကတော့ နောက်ထပ် လဝက်လောက် အထိ ထပ်ပြီးတော့ အနားယူရဦးမှာ ပါ၊" ဟု ဟန်လီ က ပြန်ဖြေလိုက်သည်။

"အဲ့ဒါ ကတော့ နှမြောစရာ ပါပဲ။ အကယ်၍ အဆွေတော် ရှဲ့ သာ သူ့ရဲ့ အစွမ်း တွေ ပြည့်ပြည့်ဝဝ ပြန်ရမယ် ဆိုရင်တော့... ငါတို့ ဒီ တိုက်ပွဲ မှာ နိုင်ဖို့ အခွင့်အရေး က အနည်းဆုံးတော့ ၁၀ ရာခိုင်နှုန်းလောက် အထိ တိုးလာမှာ အမှန်ပဲ၊" ဟု `မိုကျန့်လီ` က သက်ပြင်းချရင်း ပြောလိုက်သည်။

"အဆွေတော် ရှဲ့ ရဲ့ အစွမ်း တွေ ကတော့ သာမန် `မဟာ တက်လှမ်းခြင်း အဆင့်` ရှိတဲ့ ဖြစ်တည်မှု တွေ ထက် မနိမ့်လှတာ ကတော့ အမှန်ပါပဲ၊ ဒါပေမယ့် သူ့ကို အကူအညီ တောင်းဖို့ ကတော့ သိပ်ပြီး မလွယ်လှပါဘူး။ ကျွန်တော့ မှာသာ တန်ဖိုးကြီးလှတဲ့ အရာ တွေ မရှိဘူး ဆိုရင်တော့... သူ့ကို ကျွန်တော် နဲ့အတူ ခေါ်လာနိုင်ဖို့ ဆိုတာ က ဘယ်လိုမှ မဖြစ်နိုင်ပါဘူး၊" ဟု ဟန်လီ က ပြောလိုက်သည်။

"ငါ လည်း အဆွေတော် ရှဲ့ ရဲ့ စည်းကမ်းချက် တွေ အကြောင်း ကို ကြားဖူးပါတယ်၊ ဒါပေမယ့် ဘယ်လောက်ပဲ ပေးရပါစေ... သူ့ကို ငါတို့ ဝိညာဉ် လောက ဆီကို ခေါ်လာနိုင်တာ ကတော့ တကယ့်ကို တန်လှတဲ့ ကိစ္စ ပါပဲ။ သူ ဘာမှ မလုပ်ဘူး ဆိုရင်တောင်မှ တိုက်ပွဲ မြေပြင် မှာ `မဟာ တက်လှမ်းခြင်း အဆင့်` ရှိတဲ့ ရုပ်သေးကြီး ရှိနေတာ နဲ့တင် ရန်သူ တွေ ကို ခြိမ်းခြောက်နိုင်ဖို့ အတွက်ကတော့ လုံလောက်လှပါတယ်၊" ဟု `မိုကျန့်လီ` က ပြန်ဖြေလိုက်သည်။

"ကျွန်တော် လည်း အဲ့ဒီလိုပဲ မျှော်လင့်မိပါတယ်၊" ဟု ဟန်လီ က ခါးသက်သက် အပြုံး တစ်ခု နဲ့သာ ပြန်ပြောနိုင်ခဲ့တာ ပေါ့။

"အဆွေတော် ရှဲ့ လည်း အားအင် ပြည့်ပြည့်ဝဝ မရှိသေးဘူး ဆိုတော့... ငါတို့ မင်း ကို ရှေ့တန်း ဆီကိုတော့ မလွှတ်ချင်သေးပါဘူး။ ငါတို့ အနေနဲ့ ဒီလိုမျိုး လုပ်ကြတာ ပေါ့: `မူကျဲ့ ၃၆ ကျစ်ကျန့်` စီရင်စု ထဲမှာတော့ `ဗဟိုချက်` (Core) ၃ ခု ရှိနေပါတယ်; အကယ်၍ အဲ့ဒီ ထဲက တစ်ခုခု သာ ပျက်စီးသွားမယ် ဆိုရင်တော့ စီရင်စု ရဲ့ အစွမ်း က အများကြီး လျော့နည်းသွားမှာ ဖြစ်သလို၊ အကယ်၍ ၃ ခု စလုံး သာ ပျက်စီးသွားမယ် ဆိုရင်တော့ စီရင်စု တစ်ခုလုံး ပြိုကျသွားမှာ ပါ၊ အဲ့ဒါ ကြောင့် ဒီ ဗဟိုချက် တွေ က အလွန်ကို အရေးကြီးလှပါတယ်။ ဒါပေမယ့် အဲ့ဒီလိုမျိုး အရေးကြီးတာ ကြောင့်လည်း ဗဟိုချက် တွေ ကို အသေအချာကို စောင့်ကြပ်ထားမှာ ဖြစ်တာ ဖြစ်တာ ကြောင့် အဲ့ဒီ နေရာ တွေ က အတော်လေးကို ဘေးကင်းမှာ ပေါ့။ ငါ နဲ့ အဆွေတော် `အောက်` တို့ ကတော့ မင်း ကို အဲ့ဒီ ဗဟိုချက် တစ်ခု ဆီမှာပဲ တာဝန် ပေးဖို့ အတွက် ဆုံးဖြတ်ထားကြတာ ပါ; မင်း ဘယ်လို ထင်လဲ အဆွေတော် ဟန်?" ဟု `မိုကျန့်လီ` က ကမ်းလှမ်းလိုက်သည်။

"ကျွန်တော် ဘာမှ မကန့်ကွက်ပါဘူး; ကျွန်တော် အဲ့ဒီ ဗဟိုချက် ရဲ့ ဘေးကင်းမှုကို အတတ်နိုင်ဆုံး စောင့်ရှောက်ပေးပါ့မယ်၊" ဟု ဟန်လီ က ဘာမှ မစဉ်းစားဘဲနဲ့ ပြန်ဖြေလိုက်သည်။

ဒါပေမယ့်လည်း `မိုကျန့်လီ` ကတော့ ခေါင်းခါလိုက်ရင်း ပြောလိုက်သည် "အကယ်၍ ဗဟိုချက် တွေ ပျက်စီးသွားခဲ့မယ် ဆိုရင်တော့ တိုက်ပွဲ ရဲ့ အခြေအနေ ကတော့ ထိခိုက်သွားနိုင်ပါတယ်၊ ဒါပေမယ့် အဲ့ဒါ နဲ့ ယှဉ်လိုက်ရင်တော့ မင်း ရဲ့ ဘေးကင်းမှု က ငါတို့ လူသား မျိုးနွယ်စု အတွက်တော့ ပိုပြီးတော့မှ အရေးကြီးလှပါတယ်။ အကယ်၍ မင်း တကယ်ပဲ မယှဉ်နိုင်တဲ့ ရန်သူ တွေ နဲ့ ကြုံလာရမယ် ဆိုရင်တော့... နောက်ဆုတ်လိုက်ပြီးတော့ ကိုယ့်ရဲ့ အသက် ကိုပဲ အရင်ဆုံး ကယ်တင်ပါ။ အဲ့ဒီလိုမှ မဟုတ်ရင်တော့ မင်း တစ်ခုခု ဖြစ်သွားမယ် ဆိုရင်တော့... ငါတို့ တိုက်ပွဲ မှာ နိုင်ရင်တောင်မှ အဲ့ဒါ က မတန်တော့ပါဘူး။"

ဟန်လီ လည်း ဒါကို ကြားလိုက်ရချိန် မှာ ခေတ္တမျှ တုန့်ဆိုင်းသွားခဲ့ပေမယ့် ချက်ချင်း ပဲ ခေါင်းညိတ် ထောက်ခံလိုက်သည် "ကျွန်တော့်ကို အခုလိုမျိုး တန်ဖိုးထားပေးတဲ့ အတွက် ကျေးဇူးတင်ပါတယ် စီနီယာ; ကျွန်တော် ဘာလုပ်ရမလဲ ဆိုတာ ကို နားလည်ပါပြီ။"

"မင်း ရဲ့ အဓိက တာဝန် ကတော့ ကိုယ့်ကိုယ်ကိုယ် ဘေးကင်းအောင် ထားဖို့ ပဲ ဆိုတာ ကို မှတ်ထားပါ၊ ပြီးတော့မှ စီရင်စု ရဲ့ ဘေးကင်းမှု ကို စဉ်းစားပါ။ အဆွေတော် ရှဲ့ သာ မင်း ဘေးမှာ ရှိနေမယ် ဆိုရင်တော့... `နတ်ဆိုး အရှင်သခင်` ရဲ့ မူလ ကိုယ်ထည် နဲ့ မတွေ့သရွေ့တော့ မင်း အတွက် ဘာ ပြဿနာ မှ ရှိမှာ မဟုတ်ပါဘူး။ ငါ `အောက်ရှောင်` ဆီကနေ ကြားတာ ကတော့ မင်း တို့ နှစ်ယောက် ပေါင်းရင် နတ်ဆိုး အရှင်သခင် `ယွမ်ချား` (Yuan Cha) နဲ့တောင်မှ အညီအမျှ တိုက်ခိုက်နိုင်တယ် ဆိုပဲ၊" ဟု `မိုကျန့်လီ` က ပြုံးရင်း ပြောလိုက်သည်။

"စီနီယာ အောက်ရှောင် က ကျွန်တော်တို့ကို အမွှမ်းတင်လွန်းနေတာ ပါ! ကျွန်တော်တို့ က ကိုယ့်ကိုယ်ကိုယ် ကာကွယ်နိုင်ရုံ အဆင့်မှာတင် ရှိနေခဲ့တာ ပါ၊ နောက်ဆုံး မှာ စီနီယာ အောက်ရှောင် ရောက်လာမှသာ `ယွမ်ချား` ကို မောင်းထုတ်နိုင်ခဲ့တာ ပါ၊" ဟု ဟန်လီ က နှိမ့်ချစွာ နဲ့ ပြန်ဖြေလိုက်သည်။

"ဘာပဲဖြစ်ဖြစ်... မင်း နဲ့ အဆွေတော် ရှဲ့ တို့ ဆိုတာ က `မဟာ တက်လှမ်းခြင်း အဆင့်` အောက်မှာ ရှိနေတဲ့ ဖြစ်တည်မှု တွေ အားလုံး နီးပါး ကို နှိမ်နင်းနိုင်တာ မဟုတ်လား။ သစ်သား မျိုးနွယ်စု နဲ့ ယက္ခ မျိုးနွယ်စု တွေ ကလည်း မင်း တို့နဲ့အတူ ဒီ ဗဟိုချက် ကို စောင့်ကြပ်ဖို့ အတွက် `ခန္ဓာကိုယ် ပေါင်းစည်းခြင်း အဆင့်` ကျင့်ကြံသူ အချို့ ကို စေလွှတ်ပေးပါလိမ့်မယ်။ ငါ နဲ့ အဆွေတော် `အောက်` တို့ ကတော့ မင်း တို့ နှစ်ယောက်တည်း နဲ့တင် လုံလောက်တယ် လို့ ထင်ပေမယ့်လည်း... တခြားသော မျိုးနွယ်စု တွေ ကတော့ မင်း ရဲ့ အစွမ်း ကို မသိကြတော့လည်း လူ တွေ ထပ်ပြီးတော့ ထည့်ပေးချင်နေကြတာ ပေါ့၊" ဟု `မိုကျန့်လီ` က ပြောလိုက်သည်။

ဟန်လီ လည်း ဒါကို ကြားလိုက်ရချိန် မှာ သိပ်ပြီးတော့ အံ့သြမသွားခဲ့ဘဲ မေးလိုက်သည် "နားလည်ပါပြီ၊ ဒါနဲ့... ဘယ်သူ က အဖွဲ့ခေါင်းဆောင် ဖြစ်မှာ လဲ?"

"ဟီးဟီး... ငါတို့ ကျင့်ကြံသူ တွေ ကြားမှာတော့ ဘယ်သူ က အစွမ်း အထက်ဆုံး လဲ ဆိုတာ ကပဲ အရေးကြီးဆုံး မဟုတ်လား။ သစ်သား မျိုးနွယ်စု နဲ့ ယက္ခ မျိုးနွယ်စု တွေ က ဘယ်သူ့ကို လွှတ်မလဲ ဆိုတာ ငါ မသိပေမယ့်လည်း၊ သူတို့ က မင်း ထက်တော့ အစွမ်းမထက်နိုင်တာ ကတော့ သေချာလှပါတယ်။ ဒါပေမယ့်လည်း သစ်သား မျိုးနွယ်စု က လူ တွေ ကတော့ စီရင်စု အကြောင်း ကို ပိုပြီးတော့မှ သိထားကြမှာ ဆိုတော့... အခက်အခဲ တစ်ခုခု ရှိလာရင်တော့ သူတို့ကိုပဲ မေးမြန်းကြည့်နိုင်ပါတယ်၊" ဟု `မိုကျန့်လီ` က ပြန်ဖြေလိုက်သည်။

"နားလည်ပါပြီ။ ဒါဆို ကျွန်တော် ဘယ်တော့လောက် သွားရမှာ လဲ?" ဟု ဟန်လီ က မေးလိုက်သည်။

"သစ်သား မျိုးနွယ်စု ရဲ့ အရန် နတ်ဘုရား သစ်ပင် ၃၆ ပင် နဲ့ ဆိုရင်တော့... စီရင်စု ကို တည်ဆောက်ရတာ က အများကြီး ပိုပြီးတော့မှ လွယ်ကူမှာ ဖြစ်ပေမဲ့ အချိန်တော့ အနည်းငယ် ထပ်ပြီး ယူရဦးမှာ ပါ။ အဓိက ကတော့... နတ်ဆိုး စစ်တပ်ကြီး တစ်ခုလုံး ကို စီရင်စု ထဲကို ရောက်လာအောင် အရင်ဆုံး ဆွဲဆောင်ရမှာ ပေါ့။ အဲ့ဒါ ကြောင့်လည်း ငါ နဲ့ အဆွေတော် `အောက်` တို့ ကတော့ မဟာမိတ် စစ်တပ်ကြီး နဲ့အတူ ထွက်ခွားသွားကြပြီးတော့ ရန်သူ တွေ ကို ဆွဲဆောင်မှာ ဖြစ်သလို၊ မင်း ကတော့ ဒုတိယ အုပ်စု နဲ့အတူ လိုက်သွားပြီးတော့ စီရင်စု ကို တည်ဆောက်ရမှာ ပါ။ စီရင်စု တည်ဆောက်ပြီးသွားပြီ ဆိုတာ နဲ့ မင်း လည်း ဗဟိုချက် ဆီမှာပဲ နေပြီးတော့ တိုက်ပွဲ အတွက် ပြင်ဆင်ထားလိုက်ရုံပါပဲ၊" ဟု `မိုကျန့်လီ` က ပြန်ဖြေလိုက်သည်။

ဟန်လီ လည်း ဒီ အစီအစဉ် မှာ ဘာ ပြဿနာ မှ မရှိတာ မို့လို့ ခေါင်းညိတ် ထောက်ခံလိုက်တော့တာ ပေါ့။

အဲ့ဒီနောက်မှာတော့ `မိုကျန့်လီ` လည်း ဟန်လီ ရဲ့ အဆောင်မှာ အကြာကြီး မနေတော့ဘဲနဲ့ အမြန် က ထွက်ခွာသွားခဲ့တော့သည်။

......

လဝက်လောက် ကြာသွားတဲ့ အခါ မှာတော့... `မူယန် မြို့` တစ်ခုလုံး မှာ စွမ်းအင် လှိုင်း တွေ က ရုတ်တရက် ဆိုသလို ပေါက်ကွဲထွက်ပေါ်လာခဲ့ရသလို၊ မြို့ ရဲ့ အလွှာ အသီးသီး ကနေ တောက်ပလှတဲ့ အလင်းတန်း တွေ က ကောင်းကင်ယံ ထဲကို အသံကြီး တွေ နဲ့အတူ ထိုးတက်သွားခဲ့ကြတော့တာ ပေါ့။

ထို အလင်းတန်း တွေ ထဲမှာတော့ စစ်မြေပြင် သုံး ရထားလုံး တွေ နဲ့ ဧရာမ သင်္ဘောကြီး တွေ ပါဝင်နေခဲ့သလို၊ ထို အရာ တွေ ပေါ်မှာလည်း မဟာမိတ် စစ်တပ် မှာ ပါဝင်တဲ့ မျိုးနွယ်စု ပေါင်းစုံ က စစ်သည်တော် ပေါင်းများစွာ ပါဝင်နေခဲ့ကြတာ ပါ။ ထို စစ်သည်တော် အားလုံး လည်း တစ်ယောက်ချင်းစီ တိုင်း ကတော့ တကယ့်ကို အရှိန်အဝါ တွေ နဲ့အတူ မတ်တပ်ရပ်နေခဲ့ကြတာ ပေါ့။

ထိုကဲ့သို့သော အရာ တွေ ကတော့ မြို့ ထဲကနေ တဖြည်းဖြည်း နဲ့ ပိုပြီးတော့မှ ထွက်ပေါ်လာခဲ့ကြသလို၊ ခဏအတွင်း မှာတင် ကောင်းကင် တစ်ခုလုံး ကတော့ ထို ရထားလုံး တွေ နဲ့ သင်္ဘောကြီး တွေ ရဲ့ အရေအတွက် ကြောင့် စက္ကန့်ပိုင်း အတွင်း မှာတင် မှောင်မိုက်သွားခဲ့ရတော့တာ ပင်။

အဲ့ဒီ အချိန် မှာပင် ရုတ်တရက် ဆိုသလို ပဲ အသံဗုံး တွေ က ရပ်တန့်သွားခဲ့ရသလို မြို့ကြီး တစ်ခုလုံး ကလည်း ခေတ္တမျှ တုန်ခါသွားခဲ့ရပြီး၊ ကျွန်းကြီး ပေါင်း ၁၀၀ ကျော် လောက် ကတော့ ရုတ်တရက် ထွက်ပေါ်လာခဲ့တော့တာ ပေါ့။

ထို ကျွန်းကြီး တွေ ကတော့ ပုံသဏ္ဍာန် ပေါင်းစုံ ရှိနေခဲ့ကြသလို၊ အရင်က ထက်စာရင်တော့ မြင်ကွင်း က အတော်လေးကို ရှုပ်ထွေးသွားခဲ့ရတာ ပင်။

> Source: https://novelsonline.org/a-record-of-a-mortals-journey-to-immortality/chapter-2158
> Pulled as original English (non-interactive).
